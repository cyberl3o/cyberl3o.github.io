---
layout: post
title: "Alcune precisazioni sugli striscioni di sabato alla Valascia"
date: 2018-03-13 00:00:00
categories: comunicati
featured_image: /images/cover.jpg
---

Sabato 10 marzo la Gioventù Biancoblu si è espressa, attraverso alcuni 
striscioni, in modo duro, lo riconosciamo, contro alcuni dirigenti 
dell’Hockey Club Ambrì-Piotta. Anzitutto vogliamo ribadire che questo 
gesto di protesta, forse un po’ irruente e inaspettato, non voleva 
assolutamente attaccare o coinvolgere ciò che la squadra e lo staff 
tecnico stanno portando quest’anno! Anzi ne nutriamo un grande rispetto 
e attaccamento!

Abbiamo notato come subito si sia alzato un polverone di critiche nei 
nostri confronti, chissà dalle stesse tastiere che sono sempre pronte a 
criticarci sui social! Per potere fare chiarezza immediata su tali fatti 
ed evitare sterili polemiche rendiamo pubblico questo testo. Ringraziamo 
la redazione di HSHS a cui lo inviamo in anteprima, per il lavoro svolto 
e per la possibilità di pubblicarlo e diffonderlo. Inoltre è da subito 
attivo il nostro nuovo e contro-informativo blog **http://infogbb.org**. 

Nei giorni scorsi è stata notificata una vergognosa diffida a un ragazzo 
della curva “colpevole” d’aver fatto entrare ed esposto uno striscione, 
durante la partita di coppa svizzera contro il Berna, che criticava in 
maniera molto diretta la Lega Hockey. Simile striscione era scaturito 
dopo varie partite con memorabili ‘’sviste’’ arbitrali. Tutto il popolo 
bianco blu, pensiamo, si ricorderà di questi fatti, e si ricorderà pure 
della rabbia generale di tutta la pista (e in particolare di alcuni 
membri della società con comportamenti non proprio “ortodossi”..) che 
avevano provocato l’allontanamento del giudice unico Kaufman dalla 
tribuna. 

Oltre al danno delle cattive e ripetute decisioni arbitrali e di 
calendario per l’Ambrì anche la beffa di una diffida per uno striscione! 
Cosa mai vista ne ad Ambrì ne altrove, in una riduzione generale degli 
spazi d’agibilità delle tifoserie: se fino a pochi anni fa si 
proponevano coreografia con le torce ora si è diffidati per uno 
striscione o per una torcia dimenticata nel baule.
Così, da quella partita, anche se la cosa ufficialmente non ci è **mai** 
stata comunicata!, la Lega (che, sembrerebbe, nel regolamento ufficiale 
vieta qualsiasi critica pubblica ) decide di vietare qualsiasi 
striscione **solo** ad Ambrì. Decisione assolutamente unilaterale, 
incomprensibile e autoritaria, degna della peggiore dittatura! Inizia 
quindi un’assurda situazione in cui ogni singolo striscione, lenzuola, 
pezza è sottoposto a rigorosi e maldestri controlli (chiedere al ragazzo 
che da anni si porta quella per Lhotak). Controlli quanto provocatori 
tanto inutili visto che difficilmente degli striscioni non entrano ad 
Ambrì.

Non sentendoci per niente tutelati dalla società e avendo anzi 
l’impressione che fosse la stessa società a fornire i nomi per le 
diffide (e dopo aver letto il comunicato post Losanna e l’intervento a 
tratti impacciato a tratti autoritario di Orsi a Piazza del Corriere), 
abbiamo richiesto un incontro urgente con il presidente Lombardi e con 
lo stesso Orsi, avvenuto il 19 febbraio a Sementina. La riunione, durata 
più di tre ore, si è svolta in un clima teso ma trasparente, parlando 
della difficile situazione repressiva, ammettendo anche degli errori 
passati, ma ribadendo soprattutto il nostro no a diffide per degli 
striscioni (solo la Turchia di Erdogan ha vietato l’esposizione di 
striscioni e simboli allo stadio..) e la fine immediata dei controlli 
sugli striscioni, cosa mai avvenuta in 30 anni di GBB. Allo stesso modo 
abbiamo sottolineato l’importanza per una società come la nostra di 
distanziarsi dalla corsa securitaria in atto, di non imporre i controlli 
dei documenti e la chiusura del settore ospiti. Si sono pure ridati i 
nomi dei nostri contatti (già forniti a inizio stagione ma mai 
ufficializzati da Orsi) per semplificare quella comunicazione mai 
avvenuta in stagione. Da ultimo abbiamo rispiegato le dinamiche col 
Losanna, di cui lo stesso presidente ne era all’oscuro, al contrario di 
Orsi avvertito, dal coordinatore dei tifosi, dell’arrivo di situazioni 
difficili da Losanna!

La risposta del presidente fu lapidaria, assicurando che per gli 
striscioni **non ci sarebbe stata nessuna diffida**, che il **“caso era 
chiuso e archiviato**”, che sarebbero finiti i controlli sugli 
striscioni e che avrebbe indagato sugli “strani” fatti della famosa 
domenica, ammettendo lui stesso vari errori da parte della polizia e di 
gestione della sicurezza mai resi pubblici chiaramente.

Purtroppo però le cose cambiano in fretta. Il 6 marzo arriva una diffida 
di 2 anni firmata da Michele Orsi per lo striscione di cui sopra. 
Diffida emessa il 6 marzo, ma retroattiva al 30 gennaio (!), ovvero 20 
giorni prima della riunione e, come se non bastasse, per un fatto 
avvenuto il 22 ottobre dello scorso anno. La situazione è ingarbugliata, 
ma in ogni caso o Lombardi e Orsi han fatto false promesse senza nemmeno 
preoccuparsi di avvisare di un cambio della situazione (se emessa dalla 
società dell’Ambrì) o addirittura l’hanno fatto sapendo di mentire in 
quanto già a conoscenza della diffida (se emessa dalla lega).
E non potere andare allo stadio per 2 anni **per uno striscione** non è 
proprio cosa bella…  

Per noi (oltre ad altre questioni che preferiamo non affrontare qui) 
tutto questo è semplicemente inaccettabile: la parola data va mantenuta, 
non è accettabile cambiare atteggiamento a dipendenza dello stato di 
pressione. Come curva da quando abbiamo deciso “niente più torce ad 
Ambrì”, così è stato. 

Di fronte ai continui diktat della Lega non si può sempre abbassare le 
braghe e difendere la realtà dell’Ambrì-Piotta è cosa fondamentale.  

Inoltre, come se non bastasse, l’ultimo sabato un discreto contingente 
di securitas ci intimava di perquisire gli striscioni, mentre a quelli 
del Kloten veniva impedito di introdurre bandiere e striscioni (cosa poi 
rientrata).
Da parte nostra ammettiamo che probabilmente gli striscioni esposti - 
sicuramente forti e diretti – avrebbero dovuti essere accompagnati da un 
testo di spiegazione. E chissà che in questo momento non era il giusto 
mezzo ma l’intenzione non era di creare tensione in pista o sugli 
spalti, ma di denunciare i fatti, la malafede e l’ingiustizia di una 
situazione insostenibile che si sarebbe dovuta risolvere in poco tempo. 
Tentare ora di girare la frittata (vedi l’intervista a rete1 di 
Lombardi) asserendo d’essere “pronti al dialogo (anche con la curva..) 
ma in una condizione di parità e non sotto le minacce", è l’emblema 
della poca chiarezza: l’incontro in parità si è svolto 3 settimane fa ed 
è stato in tutto e per tutto disatteso e dare dei bugiardi non è 
esattamente minacciare qualcuno.

Continueremo come sempre e fino in fondo a sostenere l’Ambrì-Piotta e 
questa stupenda squadra, ma rimaniamo comunque in stato d’allerta per 
una situazione (societaria, di Lega e “di ordine pubblico”) che sta 
prendendo pieghe sempre più preoccupanti. Riteniamo inoltre che a fine 
stagione dovrà avvenire un serio e ponderato confronto sulla gestione 
dei rapporti con le tifoserie, a difesa delle particolarità della curva 
Sud, dei suoi spazi d’agibilità, della sua autonomia e per opporci allo 
stesso tempo a queste pericolose derive securitarie.


_Hasta la victoria siempre!_
**Gioventù Biancoblu * Curva Sud**

